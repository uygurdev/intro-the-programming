# Programlama Nedir?

Programlama, günlük hayatta karşılaştığımız spesifik problemleri, makineler ile çözmek için geliştirilen teknikler bütünüdür. Gerçek hayatta karşılaştığımız problemleri önce soyutlamak ve makinelere öğretmek gerekir. Sonrasında adım adım çözüme gidilen bir süreçtir.

Bir çözüme gidilirken nasıl yol izlenmesi gerektiğinin adım adım belirlendiği yöntemlere ***[algoritma](https://www.notion.so/Algoritmalar-31972b3fb8e347dd9ebeff3bd9d36767)*** denir. ***Programlama dili*** ise, ortada var olan bir problemin çözüme gidilmesi için, makineye neyi nasıl yapılması gerektiğini anlatan bir araçtır. Makine ile insanlar arasında bir iletişim kurar. İnsanlarla iletişim kurmanın en etkili yolu nasıl dilse, makineler ile insanlar arasındaki en etkili iletişim de dildir. Programlama dillerinin çıkış noktası temelde budur. Nasıl günümüz beşeri dillerin hepsinin bir amacı, yazım kuralları, söz dizimi varsa programlama dillerinin de bir amacı, yazım kuralları, söz dizimi vardır. 

Bilgisayarın ortaya çıkışından günümüze kadar farklı farklı programlama dilleri geliştirilmiştir. Hepsi de var olan bir problemi çözmeye yönelik olarak ortaya çıkmıştır. Günümüzde en  popüler olan programlama dillerinden bazıları C, C++, Java, C#, Python’dır.

Günümüzdeki ERP sistemleri, e-ticaret siteleri, sosyal medya uygulamaları, bankacılık uygulamaları gibi uygulamalar özünde, bir problemden ve bu problemi çözmeye yönelik atılan adımlardan ortaya çıkmıştır. Problemlere bir çözüm getirebilmek, çok sıradan ve klasik bir cümle olacak ama;

- Soyut düşünebilme,
- Analitik düşünebilme,
- Problem çözme,
- Sonuç odaklı düşünme,
- Takım çalışması,
- Zaman yönetimi

gibi yetkinlikler gerektirir. İlk duyduğumda benim de aklımda bazı sorular oluşmuştu. Soyut düşünebilme, analitik düşünebilme nedir diye. Bunlara da ilerideki yazılarımda değineceğim. Bunları bilmiyorsanız dahi hiç endişelenmeye gerek yok. Bu yetkinlikleri de kazanabilirsiniz. Bunların konusu farklı olduğu için burada girmeyeceğim. Daha sonraki yazılarıma atıfta bulunup geçiyorum 🙂

Günümüzde popüler olan programlama dillerin çoğu C dilinin türevleridir. Herhangi birinde uzman olduktan sonra diğer dillere geçiş kolaydır. Bunu, İtalyanca bilen bir kişinin, az bir çabayla İspanyolca ya da Portekizceyi öğrenme sürecine benzetebiliriz.

Ayrıca şunu belirtmek isterim ki, kendimizi birer programcı olarak adlandırıyor ve kariyerimizi bu doğrultuda çiziyorsak, bizim amacımız, problemleri çözmektir. Programlama dilleri ise bu yolda kullandığımız araçlardır. Bir programlama dilinin fanatikliğini yapmanın bizlere hiçbir katkısı olmayacaktır. Bu sebeple kendimizi böyle tartışmalardan uzak tutmalı ve “hangisini seçmeliyim acaba?” gibi saatlerce hatta günlerce düşündürücü bir soruyla zihnimizi meşgul etmemeliyiz. İşin daha başındaysak popüler olan C dili türevli herhangi bir programlama dilinden başlamak yeterli olacaktır.
